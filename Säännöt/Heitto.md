Peliä pelataan kuvaus edellä - pelaajat kuvailevat miten toimivat, ja PJ kertoo miten maailma siihen reagoi. Monet asiat ratkeavat ilman nopanheittoa. Siksi PJ pyytää pelaajilta nopanheittoa vain jos:
- Yritettävä asia on tärkeä, ja se voi uskottavasti onnistua tai epäonnistua. Epäonnistumisella on seurauksia.
- Vihollinen tai muu taho aktiivisesti vastustaa pelaajaa

| #_hint |
| ----------------------------------------------------------------------------------------------------------------------------------------------------------------------------------------------------------------------- |
| *Vinkki PJ:lle: nopanheitot tuovat jännitystä ja uusia tarinakäänteitä, mutta liian tiheä nopanheittely hidastaa peliä. Yksi tärkeimmistä PJ:n taidoista on oppia, kuinka usein ja mistä asioista pyytää nopanheittoa.* |

Jos PJ tunnistaa tarpeen nopanheitolle, hän kysyy pelaajalta "haluatko heittää?". Tässä kohtaa pelaajalla on vielä tilaisuus kysyä tarkennuksia tilanteesta. Mitä hahmoni näkee? Mitä hän tietäisi asiasta? Pelaaja voi lisätiedon avulla tehdä informoidun päätöksen, haluaako hän ottaa riskiä.

**Reaktiot**: jos pelaaja on pakotettu reagoimaan vaikkapa laukeavaan ansaan tai vihollisen hyökkäykseen, hän ei voi välttää heittoa. Tällöin PJ ei kysy heitetäänkö noppaa, hän julistaa sen.

**Vaikeustaso**: PJ voi kertoa nopanheiton vaikeustason summittaisesti, jos pelaaja sitä kysyy ja hänen hahmollaan on uskottava kyky sitä arvioida. Vaikeustaso kuvataan adjektiiveilla:
- Helppo: 1-2 vastanoppaa
- Haastava: 3-5 vastanoppaa
- Vaikea: 6 tai enemmän vastanoppaa
Tämä on vain arvio vaikeustasosta. Lopullinen vaikeustaso riippuu aina siitä, miten pelaaja kuvailee nopanheittonsa, ja lopullinen heitto voi siksi osoittautua vaikeammaksi tai helpommaksi.

**Vaarat**: jos epäonnistunut heitto sisältää potentiaalisen [vaaran](Heitto.md#5.Seuraukset), PJ varoittaa pelaajaa siitä. Riskin tarkkaa luonnetta ei tarvitse kertoa, tärkeintä on että pelaaja ymmärtää toiminnan sisältävän riskin.

Kun pelaaja on päättänyt heittävänsä noppaa, hän ei voi enää perääntyä. Toimitaan seuraavasti:
1. Kuvaile
2. Kerää nopat
3. Vaikeustaso
4. Heitä noppaa!
5. Seuraukset

# 1. Kuvaile
Pelaaja kuvailee, mitä hänen hahmonsa yrittää. Kuvaus sisältää sekä pelaajan tavoitteen, että miten hän aikoo sen saavuttaa. Kuvaus on vapaamuotoinen.
# 2. Kerää nopat
Selvitämme, montaako noppaa pelaaja pääsee heittämään. Kutsumme näitä **pelaajanopiksi**. Pelaajanopat ovat aina kuusisivuisia.

Pelaajanoppia on aluksi yksi. Niitä voi tulla lisää seuraavista:
- **Taito**: jos pelaajalla on mielestään kuvaukseen sopiva taito, hän voi ehdottaa sitä. Jos PJ hyväksyy, pelaaja saa taitotason verran pelaajanoppia.
- **Paikkaus**: jos pelaajalla on vain osittain sopiva taito, siitä saa vajaan määrän noppia. Jaa taitotaso kahdella ja pyöristä ylöspäin, saat näin monta pelaajanoppaa. *Esimerkki: pelaaja yrittää onkia tietoa historiankirjaa lukemalla. Hänellä ei ole Historia-taitoa, mutta hänellä on Yleissivistys 3. Hän voi paikata sillä puuttuvaa Historia-tietoa. 3 jaettuna kahdella on 1,5 joka pyöristyy kahteen noppaan.* 
- **Apu**: toinen pelaaja voi kuvailla, millä tavoin hän auttaa heitossa. Jos PJ hyväksyy idean ja pelaajalla on kuvausta vastaava taito, heittävä pelaaja saa lisää noppia: 1 noppa, jos auttajan taitotaso on 1-2, muuten 2 noppaa. Vain yksi pelaaja voi auttaa - jos useampi pelaaja tarjoaa apua, kannattaa valita paras apu.
- **Esineet**: sopivista varusteista voi saada 1-2 noppaa lisää. Nopanheitto voi hyötyä vain yhdestä esineestä, ellei PJ toisin sano.
- **Etu**: Joskus tilanne voi olla pelaajalle edullinen. Jos pelaaja on vaikkapa kiivennyt saman kallioseinämän aiemmin, hän saisi lisänopan. Merkittävä etu antaisi kaksi lisänoppaa. Pelaajat voivat rohkeasti ehdottaa etuja, mutta PJ:llä on viimeinen sana.

Pelaajanoppia on aina vähintään yksi. Jos lopullinen määrä jaa alle sen, pelaaja heittää yhtä noppaa.

| #_hint |
| ------------------------------------------------------------------------------------------------------------------------------------------------------------------------------------ |
| *Vinkki: Aina kun noppia tulee lisää tai poistetaan, kuvailkaa mistä muutos johtui. Tämä rikastaa tarinaa ja selkeyttää kaikille, mitkä asiat vaikeuttivat tai helpottivat heittoa.* |

# 3. Vaikeustaso
PJ kertoo, montako noppaa heitetään pelaajaa vastaan. Kutsumme näitä **vastanopiksi**. Vastanopat ovat aina kuusisivuisia.

Lähtökohtaisesti noppien määrä riippuu kohdatusta vastuksesta. Esimerkiksi jos vastassa on:

| #_obstacle |          |          |
| ----------- | -------- | -------- |
| Kallioseinä | Liukas 3 | Jyrkkä 2 |

Pelaaja yrittää kiivetä kallioseinää alas paljain käsin. Sekä liukkaus että jyrkkyys haittaavat häntä. Näistä valitaan pahin, siis 3 vastanoppaa. Jos pelaaja olisi laskeutunut käyttäen kiveen iskettäviä kiiloja, liukkaus ei olisi haitannut, vain jyrkkyys. Silloin vastanoppia olisi ollut 2. Jos taas pelaaja olisi laskeutunut köyden varassa, sekä liukkuus että jyrkkyys olisi ohitettu, eikä heittoa olisi edes tarvittu.

Joskus tilanne voi olla haitallinen pelaajalle. Esimerkiksi iltahämärässä on hankalampi kiivetä, tällöin lisättäisiin yksi vastanoppa. Vakavat haitat kuten säkkipimeässä kiipeily antaisivat kaksi vastanoppaa.

| #_hint                                                                                                                          |
| ------------------------------------------------------------------------------------------------------------------------------- |
| *Vinkki: Käyttäkää kahdenvärisiä noppia: toiset ovat pelaajanoppia, toiset vastanoppia. Näin ne erottuvat selvästi toisistaan.* |

Jos vastanoppien lopullinen määrä jää nollaan, pelaaja onnistuu varmasti.

# 4. Heitä noppaa!
Pelaajanopat ja vastanopat on selvitetty. Aika heittää noppaa!

Kun nopat on heitetty, ottakaa pois jokainen noppa jonka silmäluku on 1-3. Laskekaa jäljelle jäävät nopat - jos pelaajanoppia on enemmän tai yhtä paljon kuin vastanoppia, hän onnistuu. Muutoin hän epäonnistuu.

# 5. Seuraukset
Pelaaja saa halutessaan kuvailla, millä tavoin hänen yrityksensä onnistui tai epäonnistui. Tämä ei vaikuta heiton lopputulokseen, mutta antaa lisäväriä tarinaan.

Sitten PJ kuvailee, mitä heiton seurauksena tapahtui. Jos heitto onnistuu, pelaaja saa haluamansa. Epäonnistuessaan pelaaja ei saavuttaa tavoitteensa osin tai ei lainkaan, ja maksaa lisäksi hinnan.

Hinta määräytyy tilanteen kuvauksen perusteella. Se voi olla:
- **Aika**: pelaaja tuhlaa aikaa tai menettää tilaisuutensa tehdä jotain muuta
- **Resurssi**: pelaaja menettää jonkin esineen tai varusteen.
- **Vaiva**: pelaaja saa vaivan. Mitä isompi riski ja mitä tärkeämpi heitto, sitä pahempi vaiva.
- **Käänne**: tarinaan tulee uusi käänne, joka on potentiaalisesti haitaksi pelaajille.

Jos hinta on pelaajille iso tai vaarallinen, PJ:n pitää varoittaa pelaajaa riskeistä ennen heittoa, kuten yllä on opastettu.

PJ:n tulee kunnioittaa heiton lopputulosta. Onnistunut heitto ei saa ottaa pelaajilta pois sitä, minkä he juuri saavuttivat. Uusi tarinakäänne saa tietysti tuoda mutkia matkaan, mutta niiden ei pidä negatoida jo tapahtunutta edistystä.

| #_hint                                                                                                                                                              |
| ------------------------------------------------------------------------------------------------------------------------------------------------------------------- |
| *Vinkki PJ:lle: huolimatta lopputuloksesta tarinan tulee edetä johonkin suuntaan. Jos pelaajat ovat jumissa, tuo tarinaan uusi käänne, joka ohjaa heitä eteenpäin!* |

Kun jostain asiasta on heitetty noppaa, siitä ei voi heittää uudestaan noppaa ennen kuin tilanne on merkittävästi muuttunut. Tällä vältetään toistoa ja paikoilleen jymähtämistä tarinassa.

# Erilaisia tilanteita
Voit halutessasi käyttää näitä sääntöjä harvinaisempien tilanteiden ratkaisemiseen.

## Ryhmäheitto
Joissain tilanteissa pelaajat toimivat ryhmänä. Tällöin jokainen pelaaja tekee oman heiton.  

Lopputuloksen tulkinta riippuu tilanteesta. Jos pelaajat yrittävät uida joen yli, on mahdollista että vain osa onnistuu. Tällöin heittojen lopputulokset ovat itsenäisiä. Tätä vaihtoehtoa kannattaa soveltaa, jos se on tarinallisesti mielekäs - onko pelaajilla muita vaihtoehtoja saada muut joen yli jos he epäonnistuvat?  

Joskus pelaajat onnistuvat ryhmänä. Jos kaikki hiipivät yhtä aikaa vihollisten ohi ja yritys epäonnistuu, kaikki huomataan. Näissä tilanteissa ryhmä onnistuu, jos vähintään puolet pelaajista onnistuvat heitossaan. Määrä pyöristyy ylöspäin - viiden pelaajan ryhmästä kolmen tulee onnistua.

## Kaikki auttavat
Normaalisti pelaaja voi saada vain yhden avun nopanheittoon. Joissain tilanteissa PJ voi antaa kaikkien pelaajien auttaa. Tällöin PJ sanoo “tällä kertaa kaikki voivat auttaa”.

Tätä sääntöä kannattaa soveltaa säästeliäästi, sillä se hidastaa peliä. Parhaiten tämä soveltuu tilanteisiin, joissa ratkaisevalla hetkellä kaikki pelaajat toimivat yhdessä ylivoimaisen vastuksen edessä. Tiimityön merkitys korostuu, ja kaikki pääsevät osallistumaan ratkaisevaan hetkeen. Ja kun sääntöä käytetään vain harvoin, tilanteet tuntuvat erityisiltä.

## Salaiset vastanopat
Joissain tilanteissa tarina paranee, jos pelaajat eivät tiedä täsmälleen mitä heillä on vastassa. Esimerkiksi tuntemattoman vihollisen ensikohtaaminen on pelottava kokemus, ja on tarinallisesti perusteltua että pelaajat eivät tiedä kuinka vahva vihollinen on.

Tällöin PJ pitää vastanoppien määrän salaisena. Siitä huolimatta hän kuvailee jokaisen nopanheittoon vaikuttavan tekijän, jättäen vain noppien määrän piiloon.

Kun on aika heittää noppaa, PJ heittää nopat salaa, ja kertoo pelaajille heiton lopputuloksen. Tämän jälkeen pelaaja voi vielä ponnistaa tai puskea, mutta PJ:n ei tarvitse kertoa etukäteen riittääkö tämä muuttamaan epäonnistuminen onnistumiseksi.

Tätä sääntöä kannattaa soveltaa säästeliäästi - mitä harvemmin, sitä erityisemmältä tilanne tuntuu sen muutaman kerran kun sääntöä käytetään.

Pelaajille kannattaa antaa tilaisuuksia yrittää selvittää vastanoppien määrä. Tämä luo tilanteita, missä pelaajat joutuvat valitsemaan varovaisen ennakkotiedustelun ja nopean toiminnan välillä.